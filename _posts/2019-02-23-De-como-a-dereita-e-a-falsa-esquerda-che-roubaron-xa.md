---
layout: post
title: "De como a dereita e a falsa esquerda che roubaron xa"
---

Hai relativamente pouco, nesta lexislatura, a Xunta de Alberto Núñez Feijóo rebaixou o Imposto de Patrimonio para todas aquelas persoas cun patrimonio superior a 700.000 €. Isto supón que os ricos aforran uns 18 millóns de euros. Esta é a cantidade que a Xunta de Galicia deixa de ingresas e que non pode destinar a servizos públicos autonómicos como a sanidade, o ensino ou os servizos sociais. Máis de 2 millóns de euros corresponden a patrimonios localizados en Santiago de Compostela.

É só un exemplo de como o PP e os seus tentáculos (Ciudadanos, Vox) sempre falan de rebaixas de impostos que non chegan ao común dos mortais e dos que sós e aproveitan os máis ricos, os de sempre, os deles.

Un terzo das persoas empadroadas en Compostela non ten vivenda en propiedade. Pola contra o 10% da poboación compostelana con maior riqueza ten unha media de 3 vivendas en propiedade. Ese terzo de persoas sen propiedades inmobiliaria en Compostela ten cada vez ten máis complicado acceder a unha, sequera en réxime de aluguer. O mercado inmobiliario está dominado por forzas e inercias moi poderosas, como son a desigualdade no comportamento dos prezos no centro e na periferia, a tendencia á concentración da propiedade en cada vez menos mans, a entrada de capitais mrcantís e financeiros no mercado residencial orientándoo á especulación, a ata hai nada frouxa ou inexistente fiscalización das rendas irregulares xeradas por contratos de aluguer en negro que primeiro eran para estudantes, despois para peregrinos e agora para turistas...  Así que, baixar o IBI a quen beneficia máis?

Gravar a propiedade inmobiliaria é a forma máis fácil senón a única de atacar a desigualdade na distribución da riqueza. Xa sabemos que hai diferenzas de renda moi importantes, pero as desigualdades na riqueza, no patrimonio, son moito máis intensas.

Sabemos que historicamente en España e en Galicia moita xente identificou ascenso social con acceso á vivenda en propiedade, pero desde como mínimo a recesión que seguiu á burbulla inmobiliaria, sabemos que identificar teito con propiedade é outra máis dos enganos que os defensores do modelo económico do ladrillo lograron inculcar nas mentes das novas xeracións saídas daquelas clases medias hoxe minguadas.

Xunto con Ourense, aínda que por razóns ben diferentes, Compostela é  a cidade galega con máis vivendas por habitante. A xénese histórica desa abundancia de vivendas radica na poboación universitaria, minguada trala creación das universidades da Coruña e Vigo e coa redución das taxas de natalidade en Galicia. Compostela ten vivendas de sobra para a poboación residente e flotante que as políticas urbanísticas doutras épocas e a especulación inmobiliaria expulsaron cara aos concellos limítrofes.

Neste escenario, fomentar a construción fronte á rehabilitación só pode ter dous obxectivos: destinar vivendas de luxo con prezos astronómicos aos segmentos máis boiantes da poboación ou pretender resucitar unha burbulla de investimento do aforro privado en ladrillo que funcionou durante uns anos pero xa non funciona máis que en zonas céntricas de forte especulación inmobiliaria e prezos prohibitivos. CA non comparte ningunha destas razóns. O principal problema das vivendas en Compostela son o seu estado de conservación e os servizos que posúen, e para iso é necesario fomentar políticas de rehabilitación, restauración e reestruturación, así como de dotación de servizos públicos e privados.

