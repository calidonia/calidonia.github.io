---
layout: post
title: "De como a dereita e a falsa esquerda che roubaron xa (II)"
---

No artigo anterior vimos como **a coalición inmobiliaria PP-PSOE fixo perder ao Concello 25 millóns de euros** desde 2014, cinco millóns de euros menos cada ano na recadación do IBI que poderían ter sido gastados no mantemento e mellora dos servizos e bens públicos municipais. Unha contía substantiva que serve para que o bipartidismo clásico presuma do ben que están os petos dos seus votantes a conta do mal que está a cidade. O indivualismo privado contra o público do común.

A maior rebaixa fiscal da Historia de Santiago que o desesperado candidato Hernández anda a prometer simplemente xa se produciu. E as súas consecuencias están sendo nefastas no día da día veciñanza e comprometen seriamente a visión da cidade que terán os visitantes que a menos de dous anos do próximo Xacobeo chegan a Compostela.

Nestoutro artigo vamos afondar no xeito en como os partidos que historicamente gobernaron o Concello de Santiago derivaron a carga fiscal municipal cara ás persoas e fogares con menos recursos, logrando a xente con máis renda e riqueza fixeran durante décadas un menor esforzo fiscal que os máis humildes. Hoxe toca falar do...

## Imposto de plusvalías

O imposto de plusvalías, chamado técnicamente imposto sobre o aumento do valor dos terreos de natureza urbana, grava o aumento de valor dun predio que se produce entre a súa compra e a sua venda. É por tanto un imposto que presupón un incremento de valor continuado no tempo (logo volverei sobre isto) que se materializa no momento da transmisión do mesmo, inter vivos ou mortis causa.

O incremento de valor pode producirse por múltiples causas, tanto porque o Concello ou as Administracións invisten no viario, espazo público ou servizos do lugar onde se localiza o terreo, como pola revalorización do mesmo en función da súa situación máis ou menos céntrica, polo desenvolvemento comercia ou económico da zona ou polo simple crecemento da cidade que via consolidando a zona urbana ao seu arredor. En calquera dos casos o propietario obtén unha rendibilidade e contribúe ás arcas municipais por unha parte.

En primeiro lugar, págano por tanto os propietarios. Só aquelas persoas que teñen un predio de natureza urbana. Como xa comentamos no caso do IBI polo menos un terzo da cidadanía non ten propiedades urbanas.

Segundo, págano aquelas persoas que fan parte dunha transmisión do predio. A maior parte dos propietarios teñen unha única propiedade horizontal e non varias, e só poden chegar a vendela, primeiro se poden, porque habitualmente é a súa residencia principal e só soe vender quen ten máis dunha propiedade, e segundo se atopan comprador, o que depende moito de se o predio está en zonas de interese urbanístico ou especulativo, é dicir, de se o propietario ten a suficiente poder adquisitivo como para posuír un propiedade nas zonas máis caras da cidade.

Terceiro, é un imposto de moi longo prazo. O habitual é que se devindique cada moitos anos en actos puntuais de transmisión. Non é un imposto que se lle cobre á cidadanía todos os anos, nin moito menos.

Cuarto, aquelas transmisións que se producen por causa de morte teñen unha bonificación moi alta, do 95%, o que significa que receben a plusvalía de forma case íntegra. Hai quen protesta por gravar este 5% da plusvalía pero o certo é que esa propiedade ten máis valor que antes e con probabilidade seguirá a revalorizarse ata que nalgún intre se realice unha transmisión inter vivos que materialice o seu novo valor e o imposto correspondente.

Quinto, ademais destes efectos recadatorios e de xustiza social, este imposto é un instrumento que grava a transmision especulativa de predios. Se alguén se dedica á compravenda de terreos para especular co seu valor no curto e medio prazo, incrementando artificialmente o seu prezo no mercado e por extensión o do resto de propiedades inmobiliarias circundantes e da cidade, o imposto grava cada posible transmisión desincentivando xogar *coas cousas de vivir*. De feito, a Lei que regula o imposto impide gravar as trasnmisión fóra dun período de 20 anos. Cando se transmite un ben pasados máis de 20 anos só os último 20 se teñen en conta para determinar a contía do imposto.

Por tanto, o imposto da plusvalía é un imposto que grava a riqueza, e como sabemos a riqueza se atopa máis desigualmente distribuída que calquera renda. Ten xa que logo unha forte compoñente redistributiva, esa palabra que tanto asusta polo xeral a quen máis ten porque lle obriga a contribuír á sociedade, quéirao ou non.

A cantidade que hai pagar no imposto, a cota tributaria, calcúlase a partir do valor da transmisión do predio tendo en conta dúas compoñentes.

- Unha porcentaxe de revalorización estimada en función do tempo transcorrido desde a última transmisión (isto determina a base impoñible do imposto).
- O tipo de gravame (que aplicado á base impoñible determina a cota tributaria).

![_config.yml]({{ site.baseurl }}/images/plusv-1.png)

O imposto permite fizar porcentaxes distintas de revalorización e de tipo de gravame para quinquenios diferentes, posibilitando na teoría axustar a intensidade do impostos á evolución real do mercado inmobiliario, e habilitando aos gobernos municipais para, se queren, gravar de forma máis intensa aquelas transmisións de inmobles que se realizan en breves períodos de tempo e que, intuitivamente, podemos considerar que responden máis a fenómenos especulativos que ao feito de mudar de residencia.

Na práctica todas as cidades utilizan esta posibilidade para a determinación da base impoñible pero só dúas para a determinación da cota tributaria, cando na miña opinión debería ser ao revés. As procentaxes de estimación da revalorización deberían axustarse ao que realmente sucedeu en cada período de 5 anos considerado cara atrás, e por iso normalmente serían diferentes entre si, incluso variables arriba e abaixo segundo os ciclos económicos. É o tipo de gravame o que debería penalizar as transmisións a máis curto prazo cunha porcentaxe maior ou progresivamente menor conforme nos alonxamos no tempo.

## Base imposñible

Un problema que ten este imposto é que no conxunto das sete cidades galegas estima un valor para a revalorización dos inmobles moi inferior ao que se produce no mercado. Así, nos últimos 20 anos, desde 1996 a 2016, o valor catastral dun inmoble medio nas urbes galegas pasou de 21.560 € a 48.080 €, o que implica unha taxa de crecemento anual acumulativa do 4,1% anual. Fronte a este incremento de valor os impostos de plusvalías das sete cidades estiman unha revalorización de entre o 2,3% e o 2,8%, un 2,5% por termo medio, o que significa que unha revalorización do 1,6% queda fóra da base impoñible do imposto.

![_config.yml]({{ site.baseurl }}/images/plusv-2.jpg)

En Compostela os datos de Catastro e da Ordenanza fiscal deste impostos dinnos que nese período de 1996 a 2016 o valor catastral medio dun inmoble creceu un 5,3%, mentres que o imposto estima unha revalorización do 2,5%, coincidente coa medias das cidades galegas. Isto significa que menos da metade do incremento de valor que por termo medio experimentaron os predios composteláns pasa a integrar a base impoñible do imposto.

A Lei permite que a porcentaxe de revalorización aplicada sexa de ata 3,7% nos 5 anos máis recentes, decendo ata o 3,0% nos 5 máis lonxíncuos.

## Cota tributaria

As cidades galegas aplican por termo medio un tipo de gravame que vai do 24,59% ao 24,07%, practicamente o mesmo valor con independencia de que o tempo transcorrido desde a última manifestación de valor. Vese por tanto que o factor de penalización das transmisións a curto é moi cativo e que non está aproveitado convenientemente.

En Compostela aplícase de feito o mesmo tipo do 22% con independencia do momento da última transmisión. Este gravame está situada sensiblemente por baixo da medida das cidades galegas e supera só ás da Coruña e Pontevedra.

A Lei permite aplicar tipos de ata o 30%, como no caso galego fai Vigo.

## Minusvalías?

Ten habido nos últimos anos unha polémica polo existencia de minusvalías, como consecuencia da recesión económica e da burbulla inmobiliaria que elevou os terreos de natureza urbana precisamente como efecto dos movementos especulativos a pequena e a gran escala.

O alto Tribunal ten sentenciado que neses casos non debera pagarse o imposto pero o Estado aínda non regulamentou como deben proceder os concellos nesas situacións.

Con todo, sería técnicamente posible determinar unha porcentaxe de revalorización negativa para un ou varios períodos, obviando que o imposto sempre fala de *incrementos de valor*, se realmente houbo unha baixa xeral dos prezos de mercado, para dese xeito estimar unha base impoñible negativa e, se non hai contías positivas que as compensen, cotas tributarias negativas (sería o Concello o que devolvería cartos).

Pero non esquezamos que a baixa de prezos provocada pola última burbulla e posterior recesión refirese a un período retrospectivo de 10 anos, e que se alguén tivo minusvalías dentro dese período é porque mercou exclusivamente para especular, non para residir na vivenda ou para construír no solo, con cáseque toda probabilidade.
